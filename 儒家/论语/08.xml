<segment>
<book>论语</book>
<volume>卷八</volume>
<author>孔子</author>
<title>泰伯第八</title>
<content>
    子曰：“泰伯，其可谓至德也已矣。三以天下让，民无得而称焉。”
    子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”
    曾子有疾，召门弟子曰：“启予足！启予手！《诗》云：‘战战兢兢，如临深渊，如履薄冰。’而今而后，吾知免夫！小子！”
    曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”
    曾子曰：“以能问于不能，以多问于寡；有若无，实若虚，犯而不校，昔者吾友尝从事于斯矣。”
    曾子曰：“可以托六尺之孤，可以寄百里之命，临大节而不可夺也，君子人与？君子人也！”
    曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”
    子曰：“兴于诗，立于礼，成于乐。”
    子曰：“民可使由之，不可使知之。”
    子曰：“好勇疾贫，乱也；人而不仁，疾之已甚，乱也。”
    子曰：“如有周公之才之美，使骄且吝，其余不足观也已。”
    子曰：“三年学，不至于穀，不易得也。”
    子曰：“笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。”
    子曰：“不在其位，不谋其政。”
    子曰：“师挚之始。《关雎》之乱，洋洋乎盈耳哉！”
    子曰：“狂而不直，侗而不愿，悾悾而不信，吾不知之矣。”
    子曰：“学如不及，犹恐失之。”
    子曰：“巍巍乎，舜、禹之有天下也而不与焉！”
    子曰：“大哉尧之为君也！巍巍乎！唯天为大，唯尧则之，荡荡乎，民无能名焉。巍巍乎其有成功也，焕乎其有文章！”
    舜有臣五人而天下治。武王曰：“予有乱臣十人。”孔子曰：“才难，不其然乎？唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”
    子曰：“禹，吾无间然矣。菲饮食而致孝乎鬼神，恶衣服而致美乎黻冕，卑宫室而尽力乎沟洫。禹，吾无间然矣。”
</content>
</segment>

